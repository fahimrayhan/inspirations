<!DOCTYPE html>
<html>
<head>
  <meta http-equiv="Content-Type" content="text/html; charset=UTF-8">
  <title>Inspiration</title>

  <link rel="stylesheet" type="text/css" href="style.css">
  <meta name="viewport" content="width=device-width, initial-scale=1.0, maximum-scale=3.0">
  <meta name="apple-touch-fullscreen" content="YES">
  <meta name="apple-mobile-web-app-capable" content="yes">
  <link rel="apple-touch-icon" href="icon.png">
<style type="text/css">body{background-image:url();
background-color:#80ffff;
color:#000000;
}
a{}
a:visited{}
</style></head>
<body><br><blockquote><div align="justify">মাঠে ফুটবল খেলা হচ্ছে। বিশ-পঁচিশ হাজার দর্শক খেলা দেখছে। এই দর্শকদের মধ্যে এমন একজন তরুণ দর্শক আছে যে কিনা দু’দিন আগেও এই মাঠের সেরা খেলোয়াড় ছিল। নিষ্ঠুর নিয়তি এ টগবগে তরুণকে সারাজীবনের জন্য দর্শক বানিয়ে দিয়েছে। ফুটবল খেলতে গিয়ে তার দু’পা এমনভাবে ভেঙ্গেছে যে পা সারতে হয়তো দু’বছর লেগে যাবে। শুধু তাই না, ডাক্তার পা পরীক্ষা করে বলে দিয়েছে এই ভাঙ্গা পা নিয়ে ভবিষ্যতে খেলা তো দূরের কথা, ভারী কোনো কাজ-কর্মও করা যাবে না।<br>তরুণ মলিন বদনে খেলা দেখছে আর কী যেন ভাবছে। হয়তো সে ভাবছে, “দু’দিন আগের আমি আর আজকের আমি’র মধ্যে কত বিশাল পার্থক্য! দর্শকরা যেখানে আমার নাম উচ্চারণ করে স্লোগান দিত, সেখানে আজ আমি তাদের করুণার পাত্র!”<br>তুমুল উত্তেজনার মধ্যে খেলা এগিয়ে চলেছে। দর্শকদের গগনবিদারী চিৎকার আর স্লোগান আগের মতোই আছে। শুধু পরিবর্তন হয়েছে খেলোয়াড়ের নাম।<br>তরুণের দৃষ্টি খেলার দিকে নেই। সে তাকিয়ে দেখছে দর্শকদের কান্ডকারখানা। তার মনে প্রশ্ন জাগছে, ‘এই দর্শকরা এত স্বার্থপর কেন? আমার জন্য হলেও অন্তত আজ এদের শান্ত থাকা উচিত ছিল।’<br>দর্শকদের কথা ভাবতে ভাবতে হঠাৎ তরুণ দেখতে পায় এক দর্শক তার পিঠে হাত দিয়েছে এবং সেই দর্শকের চোখে পানি। চোখে পানি নিয়েই দর্শক বলে ওঠে, “ভাই, যতদিন মাঠে খেলা দেখতে আসব, ততদিন আপনাকে মাঠে দেখতে না পেলে মনটা কেঁদে উঠবে।”<br>দর্শকের কথা শুনে তরুণের চোখে পানি চলে আসে।<br>তরুণ ভাবতে থাকে, দর্শকরা স্বার্থপর নয়। কেননা দর্শকরা ফুটবল খেলা ভালোবাসে বলেই আনন্দ-উল্লাস করছে। কোনো একক ফুটবলারের কারণে যদি দর্শকরা খেলায় চিৎকার-স্লোগান করা থেকে বিরত থাকে, তাহলেই বরং সেটা স্বার্থপরতা হবে।<br>তরুণের নতুন দৃষ্টিভঙ্গি তার পা-ভাঙ্গার কথা ভুলিয়ে দেয়। সে এই ভেবে সান্ত্বনা পায় যে, দর্শকরা তার জন্য আর স্লোগান না দিলেও অন্তত তার কথা স্মরণ করবে। এমন ভাগ্য নিয়েই বা পৃথিবীতে ক’জন জন্মগ্রহণ করে?<br>মানুষের জীবন চলমান। এখানে বিপদ আসবেই। জীবন-নদীর ভেলা সবসময় একই গতিতে চলে না। কেননা কপোতাক্ষ-নবগঙ্গার পানির মতো জীবন-নদীর পানিও মাঝে মাঝে শুকিয়ে যায়। আর শুকিয়ে যাওয়া নদীতে তো ভেলা চলবে না। তবে এমন সময়ে ধৈর্যহারা হলে চলবে না। অপেক্ষা করতে হবে নতুন পানির জন্য। নবগঙ্গা নদী যেমন বর্ষা মৌসুমে প্রাণবন্ত হয়ে ওঠে, তেমনি মানুষের জীবন-নদীও একসময় কষ্টের খরা পার করে নতুন পানিতে ভরে ওঠে। আর সেই ভরা নদীর পানিতে জীবনের ভেলা তর তর করে বয়ে চলে।<br><br></div></blockquote></body>
</html>